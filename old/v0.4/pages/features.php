<article class="feature">
	<header>
		<h1>Interview med 4 Guys From The Future</h1>
	</header>

	<aside>
		<figure>
			<div class="img-container">
				<img src="media/images/4guysfromthefuture.png" alt="">
			</div>
			<figcaption>4 Guys From The Future</figcaption>
		</figure>
	</aside>

	<div class="interview">
	<p><i>Hvordan er dit forhold til at spille live kontra det at indspille og øve?</i></p>
	<p>Kan man godt umiddelbart dyrke det improvisatoriske og performative i studiet, og det kontrollerbare og perfektionistiske live. Det svinger meget for mig, hvad jeg har mest lyst til. I udgangspunktet kan jeg godt blive meget nervøs til koncerter, hvis jeg ikke føler mig godt nok forberedt. Kontrollen og det perfektionistiske, formskabelsen og sikkerheden i at kende det udtryk vi gerne vil formidle, er et nødvendigt udgangspunkt for at kunne være improviserende og performende. Men når jeg så oplever at vi har fundet et overordnet udtryk, kan alt nærmest ske indenfor de rammer der er sat. Så det er lidt en vekselvirkning mellem at skabe orden (der hvor 'sangen' kommer til sin ret) og så omkring sangen, at undersøge og eksperimentere med alt det uden om. Går det rigtig godt, kan sangen også blive offer for eksperimenter.</p>

	<p><i>Hvordan er din tilgang til selve sangskrivingen?</i></p>

	<p>Min skriveprocess består i at jeg 2-3 gange om året oplever at have 'fri passage', dér skal jeg sørge for at have en guitar ved hånden, eller et instrument og en optager. Jeg spiller og optager så flere timers idéer. Så kigger jeg ikke på idéerne igen, før jeg får lyst eller bliver tvunget til at skrive en ny sang. Så sætter jeg mig ned og samler idéerne til sange. Det er en overordnet struktur, samtidig med det er jeg også begyndt at finde de melodiske og harmoniske 'kneb' jeg selv virkelig godt kan li - dem har jeg så brugt i alle sangene på Adagio. 

	<p><i>Hvad bringer skabelsen frem for dig?</i></p>

	<p>Jeg er i den grad inspireret af alt muligt andet end musik. Musik er for mig en emotionel og kompositorisk 'strøm' af historie og erfaringer der, med et væld af nuancer, kan bringes sammen og udføres på samme tid (gennem en sang eller et stykke musik). Derfor består musik af mange tanker og livserkendelser, komplekse eller helt enkle, som forudsætninger for den sammenhæng musik bidrager til at skabe i mit liv.</p>

	<p><i>Har I arbejdet med en anden tilgang til Adagio end debutalbummet Under The New Morning Sun?</i></p>

	<p>På Under The New Morning Sun tilhørte det mentale rum mere den musikalske del, end den tekstmæssige del. Vi arrangerede sangene sammen i løbet af de 4 studiedage vi havde i Lovelite studiet i Berlin. Sådan har det i mindre grad være på Adagio, hvor det primært har været mig og Mads, der har kastet idéer ind i tombolaen og set hvad der kom ud af det, for derefter at samle det igen omkring nogle meningsgivende tanker i forbindelse med teksterne. Dét kunne vi eksperimentere med fordi tromme- og bassporet allerede lagde et virkelig godt og fleksibelt fundament - takket være Ralle (red. Rasmus Valldorf, trommeslager).</p>

	<p><i>Hvad er blandt dine største musikalske a-ha oplevelser?</i></p>

	<p>Jeg har været meget inspireret af The Good, The Bad and The Queen albummet - rent sangskrivningsmæssigt. Der er noget med Albarns enkle, trinvise melodier på den plade, der virkelig åbnede mine øjne mens vi stadig spillede med Lily Electric. Det gav mig nye muligheder for at forenkle melodisproget. Instrumentering og arrangementer handler om at høre et hav af musik (intet musik er forkert at høre og man kan ikke høre for meget). Lyt løs og stjæl alt hvad du kan. Det er sådan, jeg tror, man lærer at lave musik. Når du har skrevet en sangskitse, så prøve arrangementsidéer af på den og se hvad det bringer af muligheder for at udvikle sangen. I det arbejde har Tobias Mynborg og Rasmus Valldorf altid betydet meget for mig. Og de seneste år også Mads. </p>

	<p><i>Din bedste koncert i 2013?</i></p>

	<p>Mellemblond var godt på Frederiksberg i sommers. Det er dejligt at se en gammel ven spille, der har brugt mange år på at udvikle sin sangskrivning, sit guitarspil og udtryk, og endelig få en (i mine øjne) meget fortjent opmærksomhed. Synd og Skam. Anders Meldgaard (aka Frisk Frugt til Frost). Richard Wagners Tannhäuser i Operaen. </p>

	<p><i>Hvilke plader har du dyrket mest i 2013?</i></p>

	<p>Jeg har ikke dyrket plader så meget. Jeg har hørt utrolig meget eksperimenterende musik; særligt amerikansk minimalisme (Reich, Riley), men også europæisk avant-garde som Ligeti, Stockhausen og danske Per Nørgård og den unge Simon Steen Andersen. Men derudover Irma Thomas; raw soul fra 1960ernes New Orlans. Derudover ‘Yoyooyoy’-udgivelser og 'Af Med Hovedet'. Der sker spændende ting på tværs af musikhistorisk tid i øjeblikket. Det er som om, at det ikke handler så meget om at skabe ny og udviklende musik, som at søge efter nye erkendelsesmuligheder i musikken, det er ret spændende at se det på den måde synes jeg. Og så er det fedt, at der er mange danske orkestre, der er dygtige lige nu - vi lever i en eksperimenterende dansk musikisk bronzealder.  Guldalderen er lige om hjørnet. </p>

	<p><i>Hvad er din største guilty pleasure i 2013?</i></p>

	<p>Jeg føler ingen skyld overfor noget musik jeg godt kan lide. Men derfor kan jeg da godt måske forstå hvorfor andre måske ikke kan. En unguilty pleasure er R Kelly. Han er sgu vild, altså! Ellers føler jeg mig altid skyldig (melankolsk og romantisk tynget) over Beethovens klavermusik og romantisk musik generelt, selvpineriet kan ingen ende tage nogle gange, i min dyrkelse af denne smukke kanon af musik. </p>
</article>